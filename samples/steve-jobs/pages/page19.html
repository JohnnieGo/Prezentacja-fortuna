<div class="book-content">

    <p> Kolejnymi ważnymi krakowskimi drukarzami byli <a href="https://pl.wikipedia.org/wiki/Jan_Haller" target="_blank">Jan Haller</a> czy Florian i Helena Unglerowie. W 1518 w Krakowie swoją działalność zaczął Hieronim Wietor, otworzył on drukarnię, którą prowadził do śmierci w 1546. <b>Oficyna Wietora stała na wysokim poziomie technicznym</b> – drukarz używał antykwy pochodzenia włoskiego, posiadał dobre drzeworyty, wprowadził w Polsce renesansowy ornament ramki włoskiej, próbował też stworzyć czcionkę narodową, dbał, by używane były czcionki z polskimi znakami. W oficynie Wietora ukazało się ponad 550 pozycji. To właśnie z warsztatu Wietora położonego przy ulicy Gołębiej 20 wyszła <i>Fortuna abo szczęście</i>. Po śmierci Wietora przez kilka lat oficynę prowadziła jego żona Barbara, która wyszła następnie za mąż za Łazarza Andrysowica, co dało początek Drukarni Łazarzowej.</p>
</div>
<span class="page-number">19</span>